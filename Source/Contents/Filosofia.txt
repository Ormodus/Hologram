Uno dei miei più grandi interessi era l’esplorazione dell’animo umano, impresa complessa, ma resa più semplice grazie alla sapienza della mia corte. Sono stato infatti grande ammiratore della Filosofia e dei suoi esponenti sia antichi che a me contemporanei. Tra i miei tanti interlocutori un posto speciale è stato ricoperto dal filosofo Ibn Sab’in. Originario dell’Andalusia, il dotto arabo è stato educato alle più alte sfere della conoscenza dai maestri sufi, per poi interessarsi di filosofia, logica, alchimia e medicina. Venuto a conoscenza della sua fama di gran sapiente ho deciso di scrivergli i “Quesiti Siciliani”, una serie di cinque domande sulla teologia, l’immortalità dell’anima e la metafisica di Aristotele. Sab’in non mostrò certo timore reverenziale verso di me, il “re dei Rum”, cioè “re dei Romani” nella sua lingua. Egli rispose ai miei articolati e difficili quesiti con la sicurezza del sapiente e la pignoleria del ricercatore navigato. Sostenne fieramente le sue convinzioni, in quanto frutto di studio e confronto con altri grandi eruditi del Maghreb e dell’Asia. Il suo spirito critico è certamente ciò che più ho apprezzato nel nostro scambio, che fortificò in me l’idea che la condivisione del sapere è la base imprescindibile per l’avanzamento dell’umanità.