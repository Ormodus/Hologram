Durante la mia vita ho viaggiato a lungo nei miei possedimenti, che andavano dalla Germania all’Italia meridionale. La mia corte era itinerante, ma un posto speciale era occupato dalla corte imperiale di Palermo. Qui ho riunito, col tempo, i più grandi studiosi della mia epoca. Tutti erano spronati a perseguire le loro ricerche per il raggiungimento dei massimi livelli della conoscenza. Tutti i personaggi che animavano la mia corte rispecchiavano la varietà culturale del mio vasto impero. Grazie alle discussioni dei grandi giuristi capuani e bolognesi, il mio regno poteva vantare una solida ossatura diplomatica e amministrativa. Matematici e filosofi beneficiavano delle conoscenze portate nei secoli dagli Arabi in Sicilia ed esploravano i segreti della Terra e del Cosmo. Poeti, trovatori e giullari provenienti da tutta Europa cantavano d’amore ed eroismo cavalleresco, allietando le giornate di studio e le feste che si tenevano a palazzo. Nella corte palermitana si sentiva parlare latino, greco, arabo, tedesco e le prime forme della lingua italiana. Se vuoi saperne di più sulle arti praticate a corte e sui miei interessi culturali, ponimi un quesito.