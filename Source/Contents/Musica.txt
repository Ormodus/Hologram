La mia corte era aperta a ogni genere di intrattenimento. I cortei stravaganti e pittoreschi che mi seguivano durante i lunghi viaggi nell’Impero erano sempre accompagnati da musici e giullari. Danzatori e musicanti saraceni, Minnesänger tedeschi e trovatori provenzali hanno celebrato le mie gesta guerriere e la mia magnifica corte. Mio padre Enrico fu egli stesso un Minnesänger, un rinomato poeta d’amore, che mi trasmise la sua passione per la canzone epica germanica. Ma furono i trovatori provenzali a sostare più a lungo a corte. Apprezzavo molto la loro capacità di unire il ben poetare e il ben cantare, incarnando il perfetto ideale artistico. Molti di loro giunsero profughi dal sud della Francia dopo la sanguinosa crociata voluta dal pontefice contro gli eretici albigesi e già nel 1220, quando fui incoronato “imperatore dei Romani”, uno di loro, Aimeric de Peugilhan, mi salutò come simbolo della grandezza imperiale, novello Alessandro Magno. Mantenni ottimi rapporti coi trovatori provenzali, grazie anche all’intercessione della mia amata moglie Costanza d’Aragona, protettrice di poeti e giullari. La poesia provenzale fu compagna dei miei spostamenti e si fermò più volte, lungo la strada, presso i signori Da Romano del Veneto, Ezzelino e Alberico, dove si costituì lentamente l’embrione della prima poesia italiana.