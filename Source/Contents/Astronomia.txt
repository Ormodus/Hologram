Ho sempre rivolto grande attenzione allo studio degli astri e del cosmo. I dotti di corte, partendo da Aristotele, si adoperarono per avanzare le conoscenze cosmologiche del tempo. Tra i tanti filosofi e astrologi che furono presenti a corte, è Michele Scoto che io ritenevo il più degno di ammirazione per la sua sapienza e la sua versatilità. Nato nella lontana Britannia, Michele era uno studente itinerante che visitò i più prestigiosi centri culturali d’Europa. La sua brillante carriera iniziò a Oxford, per poi spostarsi nelle altre grandi città universitarie, Parigi e Bologna. Nel 1217 visitò Toledo, dove la sapienza araba ed ebraica si incrociava in quegli anni con gli studi aristotelici. Fu in Spagna che iniziò ad avvicinarsi agli scritti di Avicenna e Averroè, di cui fu grande traduttore durante gli anni a corte. La sua fama di astrologo, filosofo e matematico arrivò anche a Leonardo Fibonacci che decise di dedicargli la seconda versione del suo Liber abaci, pubblicata nel 1228.  La sua opera più importante è stata il Liber introductorius, un testo che forniva una guida introduttiva a chi si avvicinava all’arte astrologica per la prima volta. Incentrato sulle connessioni tra micro e macrocosmo, il Liber esplorava le differenze tra i pianeti del nostro cosmo e come queste influenzano le azioni umane, l’armonia del suono e il rapporto tra anima e Natura. Ricordo bene le nostre chiacchierate sulle difficoltà incontrate da curiosi e studenti nell’approcciare la materia astronomica. Nel tempo, gli ho posto molte domande sulla struttura della Terra, sulla geografia dei mondi celesti e su quell’arte fisiognomica di cui lui fu pioniere. Il suo Liber phisionomiae, fu, infatti, un'opera davvero innovativa perché per la prima volta associò i tratti fisici dei genitori con quelli dei figli, basandosi sull’osservazione scientifica. Nessuno più di Michele Scoto rappresentò la mia corte con la sua ampiezza di vedute e conoscenze. Egli è stato il mio faro luminoso di sapienza, in grado di unire nelle sue opere le conoscenze degli Arabi, degli Ebrei e dei grandi pensatori del passato, come Aristotele.