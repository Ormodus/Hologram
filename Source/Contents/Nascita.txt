Sono nato a Jesi, nelle Marche, il giorno dopo il santo Natale del 1194, anno felice per il casato, che video mio padre Enrico incoronato re di Sicilia. La mia amata madre Costanza, principessa normanna della gloriosa stirpe degli Altavilla, aveva 40 anni, un’età assai avanzata per l’epoca. La mia venuta al mondo è stato un evento tanto atteso quanto insperato ecco perché, decenni dopo, i cronisti mi hanno chiamato stupor mundi, “la meraviglia del mondo”. Le circostanze della mia nascita furono eccezionali, e non solo per l’età di mia madre... Già Goffredo, notaio e dotto di Viterbo, aveva scritto nella sua cronaca che mio padre sarebbe stato l’imperatore della fine dei tempi. I mistici vaticinavano che questo imperatore avrebbe riunificato finalmente i regni d’oriente e d’occidente. Anche il grande profeta Gioacchino da Fiore, che prediceva l’Apocalisse, aveva visto in lui il portatore della sesta età del mondo. Tutti attendevano la nascita di un fanciullo che avrebbe salvato l’umanità, il puer annunciato dal poeta Virgilio. Per la mia venuta al mondo, il poeta di corte Pietro da Eboli compose un carme, celebrandomi come “fanciullo desiderato, simbolo di un tempo destinato a rinnovarsi”. E in effetti, i suoi versi furono in un certo senso profetici. Tutta la mia vita è stata spesa in questa missione, rinnovare i tempi, portare la pace e diffondere le conoscenze attraverso la mia ricca e cosmopolita corte. 