L’accumulazione di tanti saperi è stata il frutto della presenza a corte di esponenti di varie culture, parlanti lingue diverse, talvolta esotiche. Io stesso ho imparato molte lingue, tra cui l’arabo, il greco e il latino. Ho incaricato personalmente i grandi filosofi Michele Scoto e Teodoro di Antiochia di tradurre dall’arabo le principali opere di Aristotele commentate dal saggio Averroè. Del grande dotto arabo ho richiesto anche la traduzione del discorso “Sulla sostanza dei corpi celesti”, una preziosa serie di quesiti attraverso i quali Averroè esplorava la natura fisica e metafisica del mondo terreno e di quello celeste, rielaborando in maniera innovativa la cosmologia di Aristotele. E sempre di Aristotele, stavolta del Liber Animalium, Michele Scoto nel 1230 completò una non facile trasposizione dall’arabo. Nel 1232, l’ebreo Jakob Anatoli, medico ufficiale della mia corte di Napoli, completò la traduzione dei “Commenti” di Averroé all’opera di Aristotele, rendendo accessibili al pubblico occidentale le importanti intuizioni del filosofo arabo. Un altro rinomato ebreo, proveniente dalla splendida Toledo, Judah ben-Salomon fu invitato da me personalmente a stabilirsi in Toscana per tradurre dall’arabo la sua imponente enciclopedia logico-matematica, la Midrash ha-Hokma. Io stesso mi sono interessato all’arte della traduzione, come quando aiutai Teodoro di Antiochia a tradurre il trattato arabo di falconeria noto come Moamin, durante i lunghi giorni dell’assedio di Faenza tra l’estate del 1240 e la primavera del 1241. Anche mio figlio ed erede, Manfredi, ha seguito le mie orme, traducendo dall’ebraico il trattato pseudo-aristotelico “Sulla mela” nel quale Aristotele discute coi suoi discepoli dell’importanza di una vita serena e di come affrontare la morte nel modo migliore. Manfredi continuò a commissionare molte traduzioni, la maggior parte svolte presso l’Università di Napoli per poi essere inviate in dono all’Università di Parigi. Questo spirito di condivisione del sapere, che ho saputo trasmettere a mio figlio, pervadeva la mia corte e la mia opera culturale.