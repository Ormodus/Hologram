Come forse saprai, il fiore all’occhiello della mia corte era la cosiddetta “scuola siciliana”, luogo d’origine dei primi componimenti letterari in volgare italiano. Anche se non fu mai una vera e propria scuola, la tradizione che si sviluppò nella mia corte siciliana nacque da un’esperienza comune di letterati che si erano formati come retori e giuristi che cominciarono a scrivere versi, influenzati dalla cultura provenzale. La poesia siciliana rispecchia l’ambiente stimolante e vivo della mia corte, un ambiente ricco di suggestioni alle quali né io né mio figlio Enzo, gran compositore di poesia, abbiamo mai saputo resistere. L’iniziatore fu il mio Notaro, Jacopo da Lentini che, con 17 canzoni e 22 sonetti, inventò l'immortale verso di 11 sillabe, l’endecasillabo. In eleganti discussioni che noi chiamavamo “tenzoni” si esplorava la natura dell’Amore, i suoi effetti sull’animo umano e i mezzi più nobili per esprimerlo. Amore e sofferenza, gioia e devozione sono i temi ricorrenti delle poesie siciliane che si declamavano a corte. Questi sentimenti tanto nobili sono espressi nella canzone di Stefano il Protonotaro, Pir meu cori alligrari. I suoi versi conclusivi, intimi e struggenti, desidero condividere con te: “E se per sopportare o amare con lealtà e timore qualcuno ha ottenuto grande benevolenza amorosa, devo aver fiducia anch’io, che amo e temo e vi servo di continuo, di nascosto, più d’ogni altro innamorato”.