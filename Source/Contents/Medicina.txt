“Un buon medico, sapiente e ben preparato”, così mi ha definito il trovatore Aimeric de Peguilhan. Forse Aimeric aveva i suoi interessi cortigiani nel descrivermi come colui “che conosce tutti i mali e tutte le cose buone”, ma è certo che l’arte medica rivestiva per me un ruolo principe nel novero delle Scienze che fiorirono a corte. Frutto dell’incontro tra i saperi classici, la tradizione locale e le innovazioni portate dalla cultura araba, la Medicina era un campo di continua sperimentazione. Nel Meridione del mio regno fioriva, già dal secolo nono, la Scuola Medica Salernitana. Secondo la leggenda, la scuola raccolse i saperi delle quattro grandi culture mediterranee del tempo, quella latina, quella greca, l’araba e l’ebraica. Nel corso dei secoli, grandi intellettuali provenienti dall’Europa e dal Mediterraneo soggiornarono e operarono presso la Scuola salernitana: da Adelardo di Bath a Costantino l’Africano, ognuno giunto in Campania col suo bagaglio di conoscenze e di volumi introvabili. Io scelsi di riconoscere ufficialmente l’importanza della Scuola Medica Salernitana con la “Costituzioni di Melfi”: dal 1231, solo i dottori usciti dalla Scuola avrebbero potuto esercitare legittimamente la professione medica nel mio Regno. Ho stabilito io stesso il curriculum degli studi medici che ho diviso in tre fasi: la prima comprende lo studio della logica per tre anni, la seconda, della durata di cinque anni, prevede lo studio della Medicina di base e della Chirurgia, l’ultima fase prepara lo studente alla pratica di almeno un anno presso un maestro esperto prima di essere abilitato alla professione. La Medicina era interesse condiviso da molti intellettuali della mia corte, come Pietro da Eboli, che scrisse una preziosa opera sulle acque termali, il De balneis Putelanis, dove celebra le virtù terapeutiche delle fonti flegree, in grado di curare i malanni del corpo. Io stesso ho commissionato al medico Guglielmo di Saliceto un trattato sulla “Chirurgia”, frutto delle nostre conversazioni alla corte di Pavia tra il 1245 ed il 1248.