Come “Imperatore dei Romani” e successore dei re normanni di Sicilia, ho sempre sentito l’esigenza di dover mostrare ai miei sudditi e ai miei rivali la maestà del mio potere. Quale mezzo migliore per esprimere il mio potere sovrano se non la costruzione di magnifiche opere pubbliche? Alcuni si sono lamentati che ho edificato poche chiese e troppi castelli e forse ciò non è del tutto falso. I tumulti interni e le ingerenze della Chiesa che li favorirono, mi costrinsero a costruire molti castelli per affermare la mia autorità. Ma è anche vero che sotto il mio scettro ho proseguito la costruzione delle bellissime cattedrali di Monreale, Trani, Barletta e Bari, eredità dei miei avi normanni. Alla terra di Puglia ho donato i più magnifici castelli, i quali sono stati più residenze e palazzi, che luoghi di difesa. Uno dei miei più magnifici palazzi è quello di Castel del Monte, che domina la piana di Andria con le sue otto facciate. Otto sono le torri che lo adornano, otto le sale che compongono ogni piano, così come otto sono le facce della corona imperiale ereditata dal mio avo Ottone I di Sassonia. Ho scelto il numero otto non solo perché legato alla mia eredità imperiale, ma perché, per i cristiani, l’ottavo giorno della settimana è quello dell’eterna resurrezione. Dietro ogni mia opera si cela un messaggio che unisce passato e futuro. Esempio di questa intenzione fu la porta di Capua che dava il benvenuto a coloro che dal Nord varcavano la soglia del mio Regno. A differenza delle opere degli imperatori del passato, tuttavia, la mia porta doveva trasmettere un senso di pace, in quanto posta “a custodia del regno”. Questo senso di stabilità era richiamato anche dalle statue, che raffiguravano la Giustizia imperiale e i suoi difensori, i giuristi del regno Pier della Vigna e Taddeo da Sessa.