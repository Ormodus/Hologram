Salute a te, gradito ospite. Il mio nome è Federico di Hohenstaufen, re di Sicilia e di Gerusalemme, difensore del Santo Sepolcro e dal 22 novembre 1220 “Imperatore dei Romani”. Ma probabilmente mi conoscerai come Federico II di Svevia. Gli uomini mi hanno chiamato stupor mundi, un nome che riflette le speranze e le paure che ho suscitato nei miei contemporanei e nei posteri. La mia epoca è stata complessa e la mia vita avventurosa e tormentata. Ho partecipato a una Crociata, ma ho combattuto l’integralismo religioso dei papi per sostenere l’idea di uno stato laico. Ho incontrato Sultani, Principi e Re. Ho lottato con i Comuni per affermare l’Impero, ma sopra ogni cosa ho difeso la Scienza nascente e il libero pensiero. Sono stato un sovrano molto impegnato, tanto in politica, guerra e diplomazia, quanto nel campo culturale, nelle opere pubbliche e nel dialogo con altre culture. La mia curiositas ha attratto studiosi di primo piano alla mia corte, alimentando la mia sete di conoscenza e le mie molteplici passioni, dall’Astronomia alla Musica, dall'Architettura alle Scienze Naturali, dall’Arte Medica all’Arte Retorica, dalla Poesia alle Traduzioni di testi stranieri, dalla Matematica alla Filosofia. Tutti i miei interessi non potevano che riflettersi nello studium universitario di Napoli che ho fondato nel 1224. Sarei lieto di condividere tutto questo con i miei graditi ospiti. Chiedimi pure della mia nascita, dell’Università, della mia corte itinerante, del dialogo con le altre culture o di quale dei miei molti interessi incuriosisce anche te.